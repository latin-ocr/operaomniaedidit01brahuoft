XXXVIII PROLEGOMENA EDITORIS

dum quas corpora moventur, parum cognitas fuisse, et ii quoque, qui Terrae
motum defendebant, adversariorum objectionibus, quae nobis nunc levissimae
esse videntur, argumenta saepe opponebant non meliora. Quod saepius affere-
batur, Terrae revolutionem diurnam ventum vehementissimum omniumque
ruinam creaturam, T ychoni quidem risu dignum esse videbatur, sed vulgo
tamen acceptum erat, quaeque inde templis domibus miserisque earum ha-
bitatoribus dira consecutura essent, GEORGIUS BUCHANAN, vir Scotus
doctus, et qui in rei publicae gubernatione locum excelsum teneret, versibus
hexametris ita depinxerat, quasi ipsa res ageretur. Sed gravius quiddam obici
poterat, cui ne acerrimi quidem Copernicani satis respondere possent: Si
Terra moveretur, sagittam, quae sursum emissa esset ad perpendiculum, num-
quam in eundem locum, sed in locum multis millibus distantem cadere opor-
tere. Nam si contra diceretur, aerem quoque cum Terra moveri ac sagittam
secum agere, sic responderet adversarius: Aerem, etiamsi moveri putaretur
(quam autem causam cogitari posse, cur moveretur?), multo tardius quam
Terram moveri oportere, quoniam natura ac pondere huic dissimillimus esset
(animadvertendum est, ante Galilaei aetatem neminem dubitasse, quin gravi-
ora corpora levioribus celerius caderent); itaque etiam hoc concesso, fore
ut sagitta multum relinqueretur, eademque de causa, qui in alta turri staret,
ventum vehementem semper sensurum esse. Item si quis de summa turri la-
pidem demitteret, numquam hunc ad locum Terrae, qui directo infra illum
esset, unde dejectus esset, pervenire posse. Neque enim aerem, si moveretur,
lapidem ponderosum eadem velocitate secum ferre posse; lapidem vero,
etiamsi secundum naturam suam, sicut Terram, per circulum moveri existi-
mari posset, eadem tamen velocitate moveri non posse, quoniam Terra qui-
dem loco suo naturali esset, lapis vero in locum suum naturalem cadendo
pervenire niteretur, ut concesserat ipse Copernicus lib. I cap. 8.

Huic objectioni ante Galilaei aetatem nemo fere Copernicanorum recte re-
spondere poterat, et aequa obscuritate utrique eadem proferebant, quid na-
turale vel non naturale esset ut quodque corpus faceret, sicut ante 2000 an-
norum Aristoteles disputaverat. Hoc argumentum e lapide cadenti sumptum
refelli non posse T ycho contendebat, sed mirandum est, ne huic quidem, qui
astronomos doceret leges motuum planetarum per observationes quaerere,
in mentem venisse hoc experimentum simplex facere, ut de summo malo
navigii celeriter euntis parvum lapidem demitteret, quod multoties facere
potuit, cum inter insulam suam fretique ripas ultro citroque navigaret. Con-
tendit nihilo minus (in annotatione satis longa, quam epistulis a Rothmanno
acceptis eidemque datis adjunxit), globum a constrato navis, quae in motu
sit, sursum emissum, non directo, ut quidam existiment, sed quanto velocius
navis moveatur, eo longius post eam casurum esse. Etsi de conjunctione, quae
inter quaestiones caelestes et terrestres (i. e. chemicas) esset, loqui solebat,
hujus sententiae veritatem experimento non exploravit.

