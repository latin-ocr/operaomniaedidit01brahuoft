PROLEGOMENA EDITORIS XXXVII

qui metuens, ne scriptori vel etiam sibi ipsi fortasse mali eventus inde con-
sequerentur, brevem ei praefationem praemiserit, in qua (ut inde ab antiquo
aevo saepius factum erat) plane concessum esse diceret, ut hypothesi mathe-
matica, quae nullam sibi veritatem assereret, motus caelestium explicarentur.
Illo ipso die, quo opus ad eum pervenit, Copernicus mortuus est, neque amici
ejus operam dederunt, ut illius praefationis, quae nomine signata non erat,
auctorem eum non esse demonstrarent. Perspicuum sane erat omnibus, qui
primi libri capp. septimum et octavum attente legebant, scriptorem non du-
bitasse de novae suae doctrinae veritate, sed longe major operis pars speciem
prorsus mathematicam prae se fert, sicut Ptolemaei Syntaxis, quo factum
est, ut Congregatio Indicis Romana, cum anno 1620 illud legi vetaret, »donec
corrigeretur«, perpaucos locos reperiret, qui delendi essent. Constat, systema
Copernicanum a multis tamquam meram hypothesin acceptum esse, quae
satis idonea esset, qua rationes mathematicae fundarentur; quod hoc boni
secum tulit, ut novae doctrinae fautores amplius septuaginta annos a persecu-
tionibus liberarentur.

Quamquam igitur TYCHO BRAHE Aristotelis aut Scholasticorum assec-
tator minime erat, aliae tamen quaedam opiniones, non modo ad religionem,
sed etiam ad physica pertinentes, philosophum impedire poterant, quo minus
Terram moveri crederet. Notum est, doctrinam de forma Terrae sphaerica,
quae inde a PARMENIDIS atque PYTHAGORAE temporibus a nullo fere Grae-
corum impugnabatur, summa vi impugnasse Ecclesiae Patres, tamquam a
Scripturae sacrae auctoritate dissidentem. Horum de mundo opiniones iis
nitebantur, quae e libris Veteris Testamenti petere poterant, quare, si sum-
mam rei spectes, eaedem fere erant, quas jam multo antequam in unam
gentem Iudaei coaluerant, Babylonii habebant. Neque ante annum Domini
fere 1000 forma Terrae sphaerica ita omnibus probata erat, ut sine periculo
litteris tractari posset. Sed iis, quibus de hoc persuasum erat, longe etiam
progrediendum erat, ut Terram moveri existimarent; et cum haec doctrina
prolata est, nemini theologorum, sive Ecclesiae catholicae sive evangelicarum
alicui addicti erant, dubium erat, quin Scripturae auctoritati palam contra
diceret. Ecclesia quidem catholica vivo Tychone nihil de ea re publice elo-
cuta erat, sed et LUTHERUS et MELANCHTHON verbis gravissimis hoc
fecerant, et ex epistula, quam theologiae quidam professor Tubingensis anno
1598 ad Keplerum dedit, doctrinam de Terrae motu inter theologos illius uni-
versitatis in maxima invidia fuisse patet. Etiam Tychoni in aperto fuisse vide-
tur, quae de Terrae collocatione in universo Scriptura doceret, neque aliter
interpretanda neque inscientiae Mosis atque prophetarum imputanda esse.
Hoc ipse lucidissime ait in epistula anno 1589 ad ROTHMANNUM scripta.

Sed iis quoque, qui talibus opinionibus praesumptis non commovebantur,
satis difficile erat Terrae motum cum generalibus opinionibus physicis, quae
illo tempore vigebant, conjungere. Memoria enim tenendum est, leges, secun-

